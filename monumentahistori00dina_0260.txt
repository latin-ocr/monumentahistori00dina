244 MONUMENTA HISTORIOA CELTIOA

πορείαν θόρυβος ἐξ ἀμφοῖν ηὔξετο διὰ τὴν τῶν προειρημένων
κραυγὴν καὶ συμπλοκήν. ἐπεὶ δὲ τοὺς μὲν πλείστους τῶν
Ἀλλοβρίγων ἀπέκτεινε, τοὺς δὲ λοιποὺς τρεψάμενος ἠνάγκασε
φυγεῖν εἰς τὴν οἰκείαν, τότε δὴ τὸ μὲν ἔτι περιλειπόμενον
πλῆθος τῶν ὑποζυγίων καὶ τῶν ἵππων μόλις καὶ ταλαιπώρως
διήνυε τὰς δυσχωρίας, αὐτὸς δὲ συναθροίσας ὅσους ἠδύνατο
πλείστους ἐκ τοῦ κινδύνου προσέβαλε πρὸς τὴν πόλιν ἐξ ἦς
ἐποιήσαντο τὴν ὁρμὴν οἱ πολέμιοι, καταλαβὼν δὲ σχεδὸν
ἔρημον διὰ τὸ πάντας ἐκκληθῆναι πρὸς τὰς ὠφελείας ἐγκρατὴς
ἐγένετο τῆς πόλεως· ἐκ δὲ τούτου πολλὰ συνέβη τῶν
χρησίμων αὐτῷ πρός τε τὸ παρὸν καὶ πρὸς τὸ μέλλον·
παραυτίκα μὲν γὰρ ἐκομίσατο πλῆθος ἵππων καὶ ὑποζυγίων
καὶ τῶν ἅμα τούτοις ἑαλωκότων ἀνδρῶν, εἰς δὲ τὸ μέλλον
ἔσχε μὲν καὶ σίτου καὶ θρεμμάτων ἐπὶ δυεῖν καὶ τρισὶν
ἡμέραις εὐπορίαν, τὸ δὲ συνέχον, φόβον ἐνειργάσατο τοῖς
ἑξῆς πρὸς τὸ μὴ τολμᾶν αὐτῷ ῥαδίως ἐγχειρεῖν μηδένα τῶν
παρακειμένων ταῖς ἀναβολαῖς.
(111. 51.)

XLI. Τότε μὲν οὖν αὐτοῦ ποιησάμενος τὴν παρεμβολήν,
καὶ μίαν ἐπιμείνας ἡμέραν, αὖθις ὥρμα· ταῖς δ’ ἑξῆς μέχρι
μέν τινος ἀσφαλῶς διῆγε τὴν στρατιάν, ἤδη δὲ τεταρταῖος ὢν
αὖθις εἰς κινδύνους παρεγένετο μεγάλους. οἱ γὰρ περὶ τὴν
δίοδον οἰκοῦντες, συμφρονήσαντες ἐπὶ δόλῳ, συνήντων αὐτῷ
θαλλοὺς ἔχοντες καὶ στεφάνους· τοῦτο γὰρ σχεδὸν πᾶσι
τοῖς βαρβάροις ἐστὶ σύνθημα φιλίας, καθάπερ τὸ κηρύκειον
τοῖς ’Έλλησιω εὐλαβῶς δὲ διακείμενος πρὸς τὴν τοιαύτην
πίστιν Ἀννίβας ἐξήτασε φιλοτίμως τὴν ἐπίνοιαν αὐτῶν καὶ

